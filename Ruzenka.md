
## Šípková Růženka
Za devatero horami a devatero řekami v Růžovém království vládl __dobrotivý král a laskavá královna__. Lidem v království se žilo spokojeně. Na zámku však měli trápení, _scházelo jim děťátko_. Král s královnou se ptali na radu hvězdáře, pozvali na královský dvůr léčitele, modlili se. Až se na ně nakonec usmálo štěstí a dočkali se miminka, narodila se jim holčička. Dali jí jméno __Růženka__.
Uspořádali na počest křtin oslavu, na kterou pozvali __tři sudičky__. Nejprve si všichni pochutnali na výborné hostině. Poté začaly sudičky přistupovat ke kolébce. 
* První sudička řekla: „Růženko, dávám ti do vínku krásu a veselou povahu.“
* Druhá sudička Růžence popřála: „Já ti přisuzuji, ať jsi moudrá a spravedlivá.“
Než se dostala ke slovu třetí sudička, náhle vstoupila do sálu __zlá čarodějnice__ a všichni se polekali. Čarodějnice byla rozhněvaná, protože ji na křtiny nepozvali. Natáhla nad kolébku škaredou vrásčitou ruku a vykřikla: „Proklínám tě. Až ti bude šestnáct let, píchneš se do prstu a umřeš!“ Bez meškání sál zase opustila a  královští rodiče i dvořané za ní vyděšeně hleděli.
* V tu chvíli promluvila třetí sudička: „Nebojte se. Růženka neumře. Já svým přáním můžu kletbu zmírnit. Až bude Růžence šestnáct let, píchne se do prstu a usne na sto let, dokud ji nevysvobodí statečný princ.“

Růženka rostla a její tatínek s maminkou ji bedlivě hlídali. Princezna nejraději trávila čas v zahradě. Lákalo ji pěstovat růže a musela proto nosit rukavice. Růženku pro její veselou povahu měli lidé rádi a obdivovali její moudrost.
Když nadešel den jejích šestnáctých narozenin, uspořádali na zámku slavnost. Cukrář upekl šestnáctipatrový dort a ozdobil jej růžičkami z marcipánu. Večer se hostré neradi loučili. Růženka poprosila maminku a tatínka, aby jí dovolili jít na procházku do zahrady. Ti svolili. Říkali si, že den už se chýlí ke konci a nic zlého už se nemusí stát.
Růženka vešla do zahrady, chtěla se potěšit pohledem na krásné květiny. Najednou uslyšela, jak někdo volá její jméno. U nejvzdálenější brány do zámecké zahrady stála nějaká babička.
„Princezno Růženko, přišla jsem ti popřát k narozeninám a přinesla jsem ti dárek, tuto _vzácnou modrou růži_.“
„Děkuji babičko, jsi moc hodná, že sis na mě vzpomněla.“
„Pohlaď růži, ať oceníš její krásu, děvenko.“
Růženka přijala přes mříž v bráně od babičky květ a dotkla se stonku. Ale babička ještě dodala: _„Sundej si rukavice, tak vzácná růže si to zaslouží.“_
Růženka byla omámená neznámou květinou, že uposlechla, svlékla si rukavičku, objala zlehka dlaní poupě a pozvolna pohnula rukou v pohlazení. Pod lístkem se schovával trn, Růženka o něj zavadila prstem a _píchla se_. Zabolelo ji to, když se na prst podívala, objevila se na něm kapička krve. Druhou rukou se přichytila mříže. Začala upadat do stoletého spánku. Babička se rozesmála.
„Tak tě neminula moje kletba, princezničko!“ Byla to ta zlá čarodějnice.

Spolu s princeznou _usnul celý zámek_, každého kletba zasáhla, jako by se proměnil v sochu. Pan král v zámeckém sále usnul nakloněný ke královně zrovna ve chvíli, kdy jí něco šeptal do ucha. Voják na stráži u dveří do sálu usnul s kapesníkem u nosu. Chůva usnula v houpacím křesle v princeznině pokoji. Kuchař v kuchyni těsně před usnutím napomínal kuchtíka a chystal se dát mu pohlavek. Štolba ve stáji zrovna kontroloval koni kopyto. A kocour právě číhal na myš a byl připraven ke skoku... Celý zámek začal zarůstat bujným šípkovým křovím.

_Po sto letech_ v jedné chalupě za devatero lesy žil mládenec __Jan__. Od dětství rád poslouchal od své babičky pohádku o zakleté princezně, která se píchla do prstu o šípkový trn. 
Když mu bylo osmnáct let, babička mu prozradila: „Chlapče, to nebyla pohádka, ta princezna opravdu čeká na vysvobození.“ 
_Jan se rozhodl, že se vydá do světa hledat Růžové království a spící Růženku._ Všude se ptal, jestli nevědí o zakletém zámku, ale nikdo mu neuměl poradit. Šel dál a dál, až přišel do opuštěného města. Procházel ulicemi, nikde ani živáčka. Už se stmívalo, přemýšlel, kde by přenocoval. V tom zahlédl, jak se v jednom okně objevilo světýlko. Zaťukal tam a ukázalo se, že to je dům tří sudiček.
„Jen pojď dál, Jene.“
„Vy mě znáte, kmotřičky?“ podivil se Jan.
„Jakpak by ne, chlapče. Víme, že hledáš Růženku, a pomůžeme ti,“ uklidnily ho sudičky. Společně povečeřeli a Jan se uložil ke spánku.
Ráno sudičky mládence probudily. Darovaly mu _meč_ a ukázaly mu cestu k zámku. Jan poděkoval a vypravil se k záchraně království. Začal šplhat do příkrého kopce obrostlého šípkovým houštím. Čím víc stoupal, tím bylo křoví hustější. Brzy musel použít meč, aby si prosekal cestu. Jenže začarované šlahouny za ním ihned opět vyrůstaly a tvořily trnitou mříž. Jan se nevzdával, nedbal škrábanců, myslel na princeznu. Sekal dál a postupoval blíže k zámku, až se konečně ocitl před zámeckou bránou.
Vstoupil do zámku a procházel všechny místnosti. Zahlédl kocoura, kuchaře s kuchtíkem, krále, královnu i chůvu. Všichni v celém zámku spali. Jen Růženku ne a ne objevit. Rozhlížel se po nádvoří, nahlédl do stájí, nakonec se vydal do zámecké zahrady, kde růžové houští bujelo nejvíce. Chopil se opět meče a klestil si cestu.
U nejvzdálenější brány v zahradě ji spatřil. Její spanilost jej přímo oslnila. Sehnul se ke spící princezně. Vedle ní ležela vzácná modrá růže. Jan jednou rukou uchopil Růženčinu dlaň. Druhou rukou ji pohladil po vlasech. Potom se k Růžence sklonil ještě níž a políbil ji. Růžence se zachvěly řasy, pozvolna se začala probouzet a současně se Janovi zdálo, jako by odhrnul těžký závěs, do zahrady a do celého zámku se navracel život. Ptáci se rozezpívali, na rameno mu usedl motýl.
Růženka se rozhhlédla zmateně kolem sebe a hlavně na neznámého mladíka.
„Já jsem Jan, vysvobodil jsem tě, dlouho jsi spala,“ vysvětlil jí.
„Děkuju ti,“ odvětila Růženka a opatrně se dotkla jeho zraněné paže. Něžně se na Jana usmála.„Pojďme do zámku, ať se můžeš opláchnout a doktor tě ošetří...“ 

Život a radost se brzy vrátily i do města v podzámčí. Jan a Růženka se do sebe zamilovali, tak to netrvalo dlouho a na zámku se rozezněly svatební zvony. _A jestli neumřeli, tak se mají rádi dodnes._


### KONEC.





